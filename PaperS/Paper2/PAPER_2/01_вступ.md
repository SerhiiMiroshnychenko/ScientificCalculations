# Багатофакторний статистичний аналіз успішності замовлень як інструмент оптимізації автоматизованих систем керування ресурсами

## Вступ

При автоматизації керування ресурсами підприємства одне з найважливіших питань - контроль кількості продукції на складах та передбачення її майбутньої кількості. Це необхідно для своєчасного виготовлення продукції та, за необхідності, закупки компонентів для забезпечення виробничого процесу.

У сучасних умовах динамічного бізнес-середовища підприємства стикаються з необхідністю підвищення ефективності управлінських рішень щодо використання матеріальних ресурсів. Ключовою проблемою є балансування між мінімізацією надлишкових запасів, що зв'язують оборотні кошти, та запобіганням дефіциту, який призводить до порушення виробничих процесів і невиконання зобов'язань перед замовниками.

Основний шлях для передбачення майбутньої кількості продукції - відстежувати замовлення на відповідні товари та їх відпуск зі складу. Для оперативного реагування на створені, але ще не погоджені, замовлення постає задача прогнозування їх успішності спираючись на історичні дані ERP системи.

Ефективне прогнозування успішності замовлень стає критичним фактором оптимізації запасів та планування виробництва. У цьому контексті статистичні методи аналізу даних дозволяють виявити приховані закономірності в історичних даних та розробити моделі для передбачення результатів майбутніх транзакцій.

Важливим етапом для розуміння історичних даних є їх статистичний аналіз. Для проведення нашого дослідження зібрано дані за період 2017-2025 років, що охоплюють інформацію про 7849 клієнтів у B2B-сегменті. Загальна вибірка складає 86794 замовлення, з яких 32031 (36,9%) класифіковано як неуспішні та 54763 (63,1%) як успішні. Для проведення статистичного аналізу відібрано 19 числових характеристик замовлень, що потенційно впливають на їхню успішність.

Метою даного дослідження є розробка та валідація багатофакторної статистичної моделі для прогнозування успішності замовлень у B2B-середовищі на основі їхніх характеристик. Це дозволить підприємствам оптимізувати процеси планування виробництва та управління запасами, підвищуючи загальну ефективність ресурсокористування.
